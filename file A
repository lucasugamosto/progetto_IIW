La prova di tipologia C (Riflessione critica di carattere espositivo-argomentativo su tematiche di attualità) è affine al tema di ordine generale del vecchio esame, in quanto propone problematiche vicine all’orizzonte giovanile e chiede allo studente di sviluppare gradualmente il proprio punto di vista, argomentandolo in modo adeguato e mettendo in campo le proprie conoscenze e idee personali. La traccia può essere accompagnata da un breve testo di appoggio e può anche essere richiesto di inserire un titolo e di scandire il testo in paragrafi muniti di titolo. Nel corso del webinar saranno proposte tracce con indicazioni per lo svolgimento e sarà presa in considerazione la traccia ministeriale.

Laureato in lettere classiche, Angelo Roncoroni è stato dapprima ricercatore nell’Istituto di Letteratura latina nell’Università di Pavia, poi professore a contratto di Lingua e letteratura latina e di Composizione italiana nell’Università IULM di Milano e docente ordinario di latino e greco nei licei. Ha pubblicato studi di letteratura latina tardoantica e ha lavorato ad antologie di classici latini e greci, manuali scolastici di letteratura latina, lingua latina e letteratura italiana, con particolare riguardo alla scrittura.
